---
layout:     infographic
title:      "Emisné intenzity svetových regiónov"
slug:       "emisne-intenzity"
redirect_from: "/emisne-intenzity"
published:  2021-03-01
weight:     91
tags-scopes: [ svet ]
tags-topics: [ emisie, ekonomika ]
caption:    "Graf znázorňuje súvislosti medzi hmotnou životnou úrovňou obyvateľstva, emisnou intenzitou ekonomík a ročnými emisiami na osobu vybraných krajín a svetových regiónov."
dataset:    "emisie-svet"
---

## Ako čítať tento graf?

* Hrubý domáci produkt (HDP) na osobu je určitým merítkom životnej úrovne obyvateľstva (aj keď samozrejme neúplným) a priamoúmerne súvisí s priemerným príjmom. **Graf dáva do súvislosti hmotnú životnú úroveň a množstvo emisií <glossary id="antropogennisklenikoveplyny">skleníkových plynov</glossary> vyprodukovaných na jednotku HDP (tzv. <glossary id="emisniintenzitaekonomiky">emisná intenzita ekonomiky</glossary>), tieto dve veličiny spoločne určujú množstvo emisií na osobu.**
* Horizontálna os znázorňuje emisné intenzity ekonomík vyjadrené v gramoch uvoľneného <glossary id="co2eq">CO<sub>2</sub>eq</glossary> na dolár vyprodukovaného HDP.
* Vertikálna os zobrazuje hmotnú životnú úroveň vyjadrenú ako HDP na osobu, meranú v dolároch na osobu a za rok.
* Súčin týchto dvoch veličín priamo udáva množstvo uvoľnených skleníkových plynov na osobu: y-ová os je v jednotkách ($ / osoba a rok), x-ová os v (g CO<sub>2</sub>eq / $), preto ich súčin udáva (g CO<sub>2</sub>eq / osobu a rok). Krivky vyznačené sivou farbou (hyperboly) tak ukazujú, akým spôsobom sa množstvo emisií na osobu zvyšuje od ľavého dolného rohu po pravý horný roh. Os doplnená nad grafom udáva hodnoty ročných emisií na osobu v tonách CO<sub>2</sub>eq pre jednotlivé krivky.
* Plocha bublín štátov a svetových regiónov znázorňuje veľkosť populácie. Na základe zobrazených emisií na osobu vo zvyšujúcich sa krivkách je možné približne odhadnúť celkové emisie jednotlivých regiónov. Farebné kódovanie zodpovedá kontinentom doplneným o Rusko.
* **Svetový priemer emisnej intenzity ekonomík je 439 gramov CO<sub>2</sub>eq na dolár vyprodukovaného HDP**, priemerné svetové HDP na osobu 14 851 dolárov. Súčin týchto dvoch hodnôt udáva priemerné emisie ako 6 519 589 g, alebo **6,5 tony CO<sub>2</sub>eq na osobu a rok**.
* Vybrané štáty sú v infografike zobrazené samostatne (typicky štáty s väčšou populáciou alebo s vyššími emisiami skleníkových plynov), zostávajúce štáty daných regiónov sú spravidla združené do dvoch skupín, označených A a B. Presné rozdelenie štátov je popísané nižšie a je identické s infografikou [Emisie svetových regiónov prepočítané na osobu](/infografiky/emise-svet-na-osobu). Skupiny A zahrňujú štáty s vysokými emisiami na osobu (spravidla tiež vyšším HDP na osobu), oproti tomu skupiny B zahrňujú štáty s nízkymi emisiami na osobu. Typické umiestnenie týchto skupín v protiľahlých častiach grafu potom podčiarkuje veľké rozdiely medzi nimi.

## Komentáre ku grafu

* **Graf je komplexný a znázorňuje súvislosti medzi štyrmi rôznymi ukazovateľmi: hmotná životná úroveň obyvateľstva (vyjadrená ako HDP na osobu za rok), emisná intenzita ekonomiky (množstvo vyprodukovaných emisií na dolár HDP), ročné emisie na osobu a celková populácia jednotlivých regiónov.**
* Hyperboly ukazujú hladiny ročných emisií skleníkových plynov na osobu a postupne sa zvyšujú smerom k pravému hornému rohu. Najnižšie emisie na osobu majú Etiópia, Nigéria a ďalšie africké štáty (približne 2 t CO<sub>2</sub>eq na osobu za rok), porovnaním s y-osou je zrejmé, že sa jedná o chudobné štáty s veľmi nízkym HDP na osobu. Oproti tomu najvyššie emisie na osobu majú ropné štáty Blízkeho východu (skupina A), ktoré majú veľmi vysoké HDP na osobu, zároveň tiež produkujú relatívne vysoké množstvo emisií na každý dolár HDP.
* Z grafu je tiež zrejmé, že medzi štátmi s rovnakými ročnými emisiami na osobu môžu existovať výrazné rozdiely - napríklad **Francúzsko, Turecko, Mexiko a Ukrajina majú porovnateľné emisie na osobu 6,5 t CO<sub>2</sub>eq, avšak úplne odlišné životné podmienky**. Vojnou zasiahnutá Ukrajina je veľmi chudobná, oproti tomu obyvatelia Francúzska majú vysokú životnú úroveň, prevažne vďaka nízkoemisnej elektrine z jadrových elektrární.
* Chudobnejšie štáty často vykazujú vyššie emisie na HDP ako bohatšie štáty, príčinou je štruktúra ekonomickej produkcie. V bohatších štátoch prevažuje v ekonomike sektor služieb, ktorý je emisne menej náročný ako odvetvia, ktoré sú výrazne zastúpené v chudobnejších ekonomikách - poľnohospodárstvo, priemysel a stavebníctvo. Existujú však výnimky, napríklad bohatá Austrália uvoľňuje na každý dolár ekonomickej produkcie viac emisií ako väčšina chudobných ázijských a afrických štátov.
* **Pre znižovanie emisií na osobu je nutný posun smerom doľava alebo dolu, z pohľadu životnej úrovne je samozrejme prijateľnejšie smerovanie doľava.** Väčšina európskych štátov a niektoré ázijské ukazujú, že je možné mať relatívne nižšie emisie na osobu a zároveň vysokú životnú úroveň. Napríklad obyvatelia Nemecka, Kanady a Austrálie majú porovnateľnú životnú úroveň, avšak priemerný Nemec produkuje približne polovicu emisií v porovnaní s priemerným Kanaďanom a ešte nižší podiel oproti priemernému obyvateľovi Austrálie. **Prijatie <glossary id="mitigace">mitigačných opatrení</glossary> je nevyhnutným krokom ku zníženiu emisií a k žiadanému posunu štátov v grafe. Porovnanie vybraných mitigačných opatrení ukazuje [samostatná infografika](/infografiky/mitigacni-opatreni-mmf).**
* HDP je ľahko dostupný ukazovateľ pre porovnanie veľkosti ekonomík a určitý ukazovateľ životnej úrovne. Je to však neúplný ukazovateľ zahrňujúci prevažne materiálny aspekt životnej úrovne, ktorý tiež nezohľadňuje nerovnosti medzi obyvateľmi danej krajiny. Porovnávanie krajín na základe HDP je v mnohých prípadoch užitočné, avšak je nutné uvedomovať si limity tohto nástroja.

## Doplňujúce informácie ku skupinám štátov

* __Ázia A__ (*Brunej, Malajzia, Mongolsko, Singapur*): štáty v tejto skupine majú emisie vyššie ako 9 t CO<sub>2</sub>eq na osobu a drvivá väčšina celkových emisií z týchto štátov pripadá na Malajziu, ktorá ma v tejto skupine zďaleka najväčšiu populáciu.
* __Ázia B__ (*Afganistan, Bangladéš, Filipíny, Myanmar, Pakistan, Vietnam* a ďalšie krajiny Ázie a ostrovné štáty v Tichom oceáne): ázijské a tichomorské štáty s emisiami na obyvateľa nižšími ako 6 t CO<sub>2</sub>eq na osobu, pričom väčšina štátov tejto skupiny má emisie na osobu nižšie ako 3 t CO<sub>2</sub>eq. Najvyššie celkové emisie z tejto skupiny má Pakistan, ktorý je tiež najľudnatejšou krajinou regiónu - emisie na osobu má približne 2 t CO<sub>2</sub>eq.
* __Blízky východ A__ (*Bahrajn, Katar, Kuvajt, Omán, Spojené arabské emiráty*): ropné štáty Blízkeho východu s pomerne malou populáciou. Všetky štáty tejto skupiny majú emisie na obyvateľa vyššie ako 25 t CO<sub>2</sub>eq.
* __Blízky východ B__ (*Izrael, Jemen, Jordánsko, Libanon, Sýria*): štáty Blízkeho východu, ktoré nie sú významnými vývozcami ropy. Emisie na osobu majú nižšie ako 5 t CO<sub>2</sub>eq okrem Izraela, ktorý má 10 t CO<sub>2</sub>eq na osobu.
* __Európa A__ (*Bielorusko, Estónsko, Fínsko, Gibraltár, Írsko, Island, Luxembursko a Nórsko*).
* __Európa B__ (*Belgicko, Dánsko, Maďarsko, Holandsko, Portugalsko, Rakúsko, Grécko, Slovensko, Švédsko* a ďalšie menšie európske štáty).
* __Afrika__ (africké štáty okrem Egypta, Etiópie, Líbye, Juhoafrickej republiky a Nigérie): typické emisie na osobu sú 1 - 4 t CO<sub>2</sub>eq.
* __Južná Amerika__ (štáty Južnej a strednej Ameriky okrem Brazílie): typické emisie na osobu sú 2 - 6 t CO<sub>2</sub>eq, niektoré rozvinutejšie štáty ako napr. Argentína majú emisie 8 - 10 t CO<sub>2</sub>eq na osobu.

## Poznámky k údajom

* Zdrojom emisných údajov je databáza EDGAR (_Emission Database for Global Atmospheric Research_, Emisná databáza pre globálny výskum atmosféry) prevádzkovaná Spoločným výskumným strediskom Európskej komisie. Zdrojom ekonomických dát je Svetová banka, HDP je prepočítané podľa parity kúpnej sily, aby nedochádzalo ku skresleniu spôsobenému odlišnými cenami produktov v rôznych krajinách. Hodnoty HDP sú založené na indikátore GDP, PPP (_constant 2011 international $_) Svetovej banky, ktorý vyjadruje HDP za rok 2015 prepočítaný na ceny roku 2011 (po očistení o infláciu to takisto umožňuje porovnávanie hodnôt HDP v čase).
* Graf uvádza dáta za rok 2015, pretože novšie dáta pre hlavné skleníkové plyny neboli doposiaľ publikované.
* Niektoré menšie štáty nemali dostupné ekonomické alebo emisné dáta pre rok 2015, v grafike preto nie sú zahrnuté. Ekonomické dáta nie sú k dispozícii pre Venezuelu, Severnú Kóreu, Sýriu, Somálsko a Kubu, emisné dáta chýbali za Južný Sudán, Srbsko, Palestínu a niektoré ďalšie veľmi malé, spravidla ostrovné štáty (s populáciou menej ako jeden milión). Súhrnne sa jedná o necelé 2% svetovej populácie.
* Údaje zodpovedajú emisiám vyprodukovaným v danom regióne, avšak vzhľadom k vývozu a dovozu tovaru nemusia zodpovedať emisiám vzniknutým zo spotreby v danom regióne.
* V grafe sú zobrazené <glossary id="antropogennisklenikoveplyny">antropogénne emisie</glossary> CO<sub>2</sub>, N<sub>2</sub>O a CH<sub>4</sub> vyjadrené ako <glossary id="co2eq">CO<sub>2</sub>eq</glossary>, nie sú tu zahrnuté niektoré marginálne skleníkové plyny.